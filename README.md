# มาตรการเลื่อนกำหนดชำระหนี้

เพื่อช่วยเหลือผู้ประกอบการ SME ที่เป็นแหล่งจ้างงานสำคัญของเศรษฐกิจไทย
แบงก์ชาติได้ออกมาตรการเลื่อนกำหนดชำระหนี้
เพื่อให้ผู้ประกอบการมีสภาพคล่องเพียงพอในช่วงภาวะที่ไม่ปกตินี้

หากท่านเป็นเจ้าของธุรกิจ SME ที่มีวงเงินสินเชื่อไม่เกิน 100 ล้านบาท (สำหรับแต่ละสถาบันการเงิน)
ท่านอาจได้รับสิทธิ์เลื่อนจ่ายเงินต้นและดอกเบี้ย นาน 6 เดือน
โดยดอกเบี้ยที่พักชำระไว้อาจทยอยจ่ายในงวดที่เหลือหรือขึ้นกับข้อตกลงระหว่างลูกหนี้กับสถาบันการเงิน

## คุณสมบัติผู้รับสิทธิ์ 
* เป็นผู้ประกอบธุรกิจในประเทศไทย
* ไม่เป็น NPL ณ วันที่ 31 ธ.ค. 2562
* มีวงเงินสินเชื่อเพื่อธุรกิจ (O/D, working cap, term loan, trade finance)
รวมทั้งกลุ่มธุรกิจกับสถาบันการเงินแต่ละแห่งไม่เกิน 100 ล้านบาท ณ วันที่ 31 ธ.ค. 2562

ถ้าธุรกิจมีวงเงินกู้อยู่มากกว่า 1 สถาบันการเงิน ก็จะได้รับสิทธิ์นี้สำหรับทุกสถาบันการเงินที่มีวงเงินกู้รวมไม่เกิน 100 ล้านบาท

## สิทธิ์ที่จะได้รับ
* เลื่อนการชำระหนี้ (ทั้งเงินต้นและดอกเบี้ย) ภายในช่วง 6 เดือน นับตั้งแต่วันที่ 23 เม.ย. ถึง 22 ต.ค. 2563
* เป็นการเลื่อนโดยอัตโนมัติ ลูกหนี้ไม่ต้องติดต่อสถาบันการเงินเพื่อรับสิทธิ์
* ไม่ถือเป็นการผิดนัดชำระหนี้ ไม่เสียประวัติข้อมูลเครดิต

## ข้อควรปฏิบัติระหว่างการเลื่อนกำหนดชำระหนี้
* เร่งเจรจาปรับปรุงโครงสร้างหนี้กับสถาบันการเงิน
* ตกลงรูปแบบการจ่ายชำระคืนเงินต้นและดอกเบี้ยที่เลื่อนชำระไว้ โดยสามารถเลือกแนวทางการชำระคืนได้ดังนี้
    1. เฉลี่ยเงินต้นและดอกเบี้ยไปเรียกเก็บตามงวดชำระหนี้ที่เหลือของสัญญา
    2. เฉลี่ยเงินต้นและดอกเบี้ยไปเรียกเก็บในงวดท้าย ๆ ของสัญญา
    3. เรียกเก็บเงินต้นและดอกเบี้ยทั้งหมดในงวดสุดท้ายของสัญญา
    4. ขยายระยะเวลาการชำระหนี้ตามสัญญาออกไป

> ลูกหนี้ที่ยังสามารถชำระหนี้ได้ก็ควรชำระตามปกติเพื่อลดภาระดอกเบี้ยที่ยังเดินอยู่ นอกจากนี้ ยังช่วยให้สถาบันการเงินมีสภาพคล่องสำหรับช่วยเหลือผู้ประกอบการรายอื่นด้วย
> ลูกหนี้ที่เข้าข่าย สามารถชำระค่างวดได้ตามปกติ สำหรับผู้ที่ตั้งหักบัญชีอัตโนมัติสามารถติดต่อสถาบันการเงินเพื่อแจ้งความประสงค์ได้

## เอกสารที่เกี่ยวข้อง
* [**พระราชกำหนด**](http://www.ratchakitcha.soc.go.th/DATA/PDF/2563/A/030/T_0006.PDF) การให้ความช่วยเหลือทางการเงินแก่ผู้ประกอบวิสาหกิจที่ได้รับผลกระทบจากการระบาดของโรคติดเชื้อไวรัสโคโรนา ๒๐๑๙ พ.ศ. ๒๕๖๓
* [**ประกาศ ธปท. ที่ สกส1. 3/2563**](https://www.bot.or.th/Thai/FIPCS/Documents/FPG/2563/ThaiPDF/25630101.pdf) เรื่อง การชะลอการชำระหนี้แก่ผู้ประกอบวิสาหกิจที่ได้รับผลกระทบจากการระบาดของโรคติดเชื้อไวรัสโคโรนา 2019
* [**Infographic**](https://www.bot.or.th/Thai/ConsumerInfo/List_InfoImage/200423_sme.jpg) ตรวจสอบคุณสมบัติเลื่อนการจ่ายเงินต้นและดอกเบี้ย 6 เดือนสำหรับ SMEs ที่ได้รับผลกระทบจากโควิด 19
